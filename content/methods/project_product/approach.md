---
title: "Aanpak"
icon: /icons/tools.png
menuicon: /icons/tools-menu.png
date: 2020-07-31T11:05:44+02:00
expandable: true
instructions: false
weight: 3
---

## Voorbereiding 

De voorbereiding voor online projecten en producten verschilt nauwelijks van de voorbereiding bij campus onderwijs. Eerst inventariseer je welke leerdoelen behaald moeten worden door de student. Daarna ontwerp je een opdracht die ervoor zorgt dat deze leerdoelen getoond kunnen worden, bijvoorbeeld in de vorm van producten. Ook schets je de kaders waarbinnen het project of product moet worden afgerond. 

Communicatie Het is belangrijk dat de kaders zoals de beoordelingscriteria/rubric, feedbackmomenten en de inleverdatum vooraf duidelijk zijn gecommuniceerd met de student. Het is verstandig om een aantal uitgewerkte voorbeeldprojecten of -producten te delen en te bespreken met de studenten. 

Structuur Sommige studenten vinden het lastig om te beginnen met een nieuw project en hebben last van uitstelgedrag. Je kunt deze studenten helpen door verschillende mijlpalen vast te stellen (bijvoorbeeld: in week 2 van het project is de introductie af). Je zet dit als docent nog meer kracht bij wanneer je de studenten beloont als zij zich aan de planning houden. Bijvoorbeeld door de (peer)feedback momenten in te plannen als mijlpalen. 

Bied de studenten keuzeruimte binnen de kaders. Laat ze bijvoorbeeld zelf kiezen uit een selectie onderwerpen, geef ze ruimte in de vorm die hun product aanneemt en in de bronnen die ze raadplegen. Verder kun je overwegen om van de opdracht een groepsopdracht te maken. Dit is in ieder geval zinvol als samenwerkingsvaardigheden worden getoetst. Bij groepsopdrachten hebben studenten meer interactie met elkaar en kunnen ze samen een project uitvoeren dat ze alleen nooit hadden kunnen realiseren.

## Tijdens

Bij online begeleiding van projecten is het voor de docent lastig om inzicht te krijgen in de voortgang van het project, product of het denkproces van de student. Bij groepsopdrachten mis je mogelijk belangrijke informatie over de samenwerking binnen de groep. Het is daarom van belang om tijdens de online begeleiding van een project op een aantal momenten beschikbaar te zijn voor de student (bijvoorbeeld tijdens Q&A sessies) en daarnaast de studenten actief op te zoeken. 

Peer- en andere feedback: Studenten leren niet alleen van de docent, maar ook door samen in gesprek te gaan over het project of product. Als docent kun je dit faciliteren door bijvoorbeeld gebruik te maken van peerfeedbacktools waarmee studenten elkaar feedback kunnen geven. Zie [deze publicatie van Inholland voor meer informatie over het organiseren van peerfeedback](https://www.inholland.nl/media/18717/inh_factsheet-peerreview_a4-nl-digitaal.pdf). 


## Na afloop

Wat doen studenten met de feedback die je ze hebt gegeven tijdens de eindbeoordeling? Om af te dwingen dat er daadwerkelijk wat met de feedback gedaan zal worden kan je een reflectieopdracht overwegen. Laat student bijvoorbeeld kort reflecteren op de leerdoelen of op jouw feedback op hun project of product. Ook kun je de student bij latere projecten of producten de opdracht geven om de eerdere feedback nog eens te bekijken en te vragen hoe ze dit gaan meenemen in het nieuwe project of product.

## Aandachtspunten 

*	Bij groepsprojecten kan het voorkomen dat de studenten een ongelijke bijdrage leveren aan het groepsproces. Je kunt dit ondervangen door de opdracht zo op te zetten dat de studenten onderling afhankelijk van elkaar zijn. Vaak is dit lastig. Meestal werkt het het best om studenten bij de start afspraken met elkaar te laten maken over de kwaliteit van werken en hierop in de begeleiding regelmatig terug te komen. Zo kun je problemen voorkomen. 
*	Bij schrijfopdrachten kan er fraude worden gepleegd als teksten worden overgenomen van studenten van voorgaande jaren of van internet. Als docent doe je er goed aan om gebruik te maken van antiplagiaatsoftware. Een bredere diversiteit van projecten en producten maakt het laster om elkaars werk te gebruiken. Mocht je gebruik maken van een onderwerpenlijst, vernieuw de lijst dan regelmatig. 
*	Een valkuil van groepsopdrachten is dat studenten elkaars zwaktes compenseren. Dit hoeft niet per se een probleem te zijn aangezien dit in de praktijk in het werkveld ook vaak gebeurt. Dit is wel iets om rekening mee te houden in de keuze voor een individuele of groepsopdracht en de aansluiting bij de leerdoelen. 
*	Voor studenten met een studiebeperking zoals [add of adhd](https://ecio.nl/wp-content/uploads/sites/2/2017/11/ECIO_kaart_adhd_2020_toegankelijk.pdf) is het extra belangrijk duidelijk te communiceren over de verwachtingen en deadlines. Het is voor deze doelgroep raadzaam om met tussenproducten te werken om zo het werk overzichtelijk te houden. 

